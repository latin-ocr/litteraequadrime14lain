638 LITTERAE QUADRIMESTRES

nus delectis, hac quadragesima diversis in templis sacro verbi
divini pabulo famelicas oves refocillarunt. Quibus etiam adfuit
frequens satis et maior quam sperabamus auditorum numerus.
Hinc fit ut nostrae Societatis rumor existimatioque quotidie
increbrescat.

Quid vero fructus ex hisce collectus sit, summatim attingam.
Nam primum serenissimus Rex Romanorum, concionibus Pa-
tris nostri Canisii mirum in modum excitatus, vehementiorem
se habere affectum ad conservandam in suis regionibus relligio-
nem orthodoxam declarat. Nam, praeter alia multa testimonia,
nobis huius rei fidem facit pium illius et sanctum desiderium,
quo D. Canisium serio commonefecit ut brevi doctrinae chri-
stianae epitomen concinnaret, quae pueris, non solum in hac
civitate, verum etiam in aliis suae Maiestati subiectiS, praele-
geretur. Idem edicto publico eos exterminat, qui passim in suae
ditionis regionibus praesumunt sub utraque specie altaris sa-
cramentum suscipere.

Confitentium et communicantium numerus longe maior fuit
hac quadragesima quam antea, praesertim germanorum cum
flandris, quibus RR. PP. Canisius et Godanus se confessarios
praebuerunt, non sine illorum magna tum instructione tum
aedificatione. Haec res non parum nos sperare facit ut isthaec sa-
luberrima consuetudo confitendi, quae fere, proh dolorl, hic in
desuetudinem venit, tandem renovetur. Nam etiamsi multi satis
annuum confessionis usum non abiecerint, eo tamen omnes fere
laborant vitio, ut tum se pio huic officio satisfecisse putent, si
generatim et non speciatim sua peccata sacerdoti detegant seu
potius contegant, quorum tam gravem* errrorem utinam et
ipsi pastores non dissimularent3 sed cum coeci coecos ducunt,
fit ut ambo in foveam cadant. Italis vero et hispanis ac gallis,
qui plurimi ad nos confitendi gratia accesserunt, satisfecit
R. P. Lanoy ยน, quorum etiam multis sacram distribuit synaxim
magna cum omnium aedificatione.

Hactenus de concionibus et earum fructibus. Nunc pauca
dicenda veniunt de aliis pietatis officiis Non raro enim so-
lent nostri incarceratos invisere, eosque salutiferis admoni-
tionibus consolari, et ab erroribus, quibus fere vulgus obnoxium

ยน P. Nicolaus Lanoy, Viennensis Collegii Rector.

