170 LITTERAE QUADRIMESTRES

Occupamur in dies magis in audiendis confessionibUS, tum
domi, in templis, tum etiam in privatis aedibus. Nec desunt,
qui totos tum in his, quae ad animum pertinent, tum aliis qui-
busvis in rebus, nostrae fidei se credant. Crescit etiam com-
municantium numerus, et sane pluribus hisce Natalitiorum
festis quam antea sanctam Synaxim subministravimus.

Hisce hactenus et aliis, quae persequi desinam, Divina be—
nignitas nos occupatos exercet. His autem longe graviora ex-
pectamus, quum per loci opportunitatem his licebit vacare.

Varia a variis hactenus excogitata fuerunt, quo hac in civi—
tate 106115 commodior huic nostro Collegio deligeretur. Demum
autem RdO D. Proepiscopo ac primariis quibusdam hujus com-
munitatis viris visum est nusquam hic locum instituto nostro
aptiorem reperiri posse eo, qui, scholis publicis designatus, a
professoribus occupatur; ob idque negotium statim ad Reve-
rendissimum Cardinalem nostrum delatum voluerunt. Quae
quidem res quam fuerit cordi, litteris huc missis ostendit. Quum,
Domino disponente, eum huc advenire contigit, sua authoritate
quid animo concepisset, palam demonstravit et iam, re delibe-
rata, in loci adaptionem incumbit atque iuxta ideam ab archite-
cto iam delineatam aedificium propediem (Deo auspice) aggre-
dietur. His atque aliis quamplurimis argumentis ostendit
RfflUS ille ac R.dus eius vicarius caeterique, tum doctores, tum
cives primarii multi quanta a Domino per huius Collegii nostri
ministerium expectent in communem animarum utilitatem.
Faxit Deus Opt. Max. ut ad gloriam suam ac christianae religio-
nis incrementum eorum expectationi satisfaciamus. Ut autem
melius id consequamur, tuae R. P. precibus nos plurimum
commendamus, omniumque Patrum ac fratrum, quos una et
eodem amore complecteris.

Perusii non. Februarii 1553.

Rdae ΡΨ V.rae servus inutilis

EVERARDUS MA RCURIANUS.

