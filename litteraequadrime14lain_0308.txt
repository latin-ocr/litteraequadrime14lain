304 LITTERAE QUADRIMESTRES

Dei misericordia, qui, ipsos in hanc cordis illuminationem addu-
cturus, hucusque pepercit, quo in displicentia suorum pondus
peccatorum deponerent.

Laicorum autem communicantium atque confitentium, festi-
vis praecipue diebus, tantus est numerus in utroque templo ut
vix celebrandi tempus subministretur.

Vir quidam insignis, ubi conclusum esse percepit Patrem in
ecclesia Sancti Petri, auditurum confessionem, mox novam suis
sumptibus iussit construi sedem, confessionibus audiendis tam
pro audiente quam confitente convenientem, una cum cistula
quadam, in eadem fabricata, ad includendum omne quod pro
necessitate opus esse potuerit. Huic et hoc accedit, aliam quam-
dam personam, probam et singulariter Deo devotam, longam
latamque ex holoserico iussisse confici stolam, in cuius medio
S. nomen IESUS aureis habetur contextum litteris, quae quidem
omnibus dominicis ac festivis diebus in altari conservatur in
usum Patris, quum communicantibus, qui ex aliis parochiali-
bus eo confluunt ecclesiis, sanctissimum Eucharistiae sacramen-
tum administrat, quia omnibus sub poena excommunicationis
inhibitum est a quovis coelestem hunc suscipere panem quam
a proprio sacerdote, et quoniam nobis huius prohibere nequeunt
administrationem, ideo tutius ad nos concurritur.

Quaedam religiosa in quodam beginagio ¹, ut dicimus, ma-
gisterium exercebat super multas tam spirituales (sic) quam
saeculares iuvenculas, quas acu pingere docebat curiosa, su-
perflua atque superba opera, in sudariis, indusiis‚ aliisque
ornamentis, in usum, vel Verius fastum et delectationem, mun-
danorum utriusque sexus hominum, quotidie noviter humana,
seu potius diabolica, inventione excogitata ; haec autem, quo-
dam tempore lovanium veniens, Patrem convenit; qui, re co-
gnita, ita eam in hisce instruxit curiositatibus , variis declarans
rationibus talia minime decere religiosam ac Deo deditam
virginem, quae mundum mundique omnia reliquisse externo
ostendit vitae genere, quibus ipsa uti Vellet, nec ad aliorum
augendum superbiam ea facere aliasque docere debere, ut mox ‚
se paratam demonstraret, iuxta divinum Patrisque consilium
eodem etiam die omnia relinquere omnesque , quas ad eamdem

 

¹ Vide supra, t. 1, pag. 550.

